---
layout: project
title:  "Lahja"
lang: fi
published: 2017
categories: movies
category: Dokumentti
theme: black
liftup: true
liftup_image:
  src: galleries/lahja/Lahja_Jaana.jpg
  alt: "Dokumentin päähenkilö tyttärensä haudalla."
description: "Lahja on koskettava kertomus äidin ja tyttären erityislaatuisesta suhteesta. Jaana menetti tyttärensä Liisan liikenneonnettomuudessa tämän ollessa 16-vuotias. Lyhyt dokumenttielokuva käsittelee äidin surua sekä tapahtumia ennen ja jälkeen kuoleman, jonka tytär itse ennusti jo vuosia etukäteen."
tagline: "Tarina tytöstä, joka ennusti kuolemansa"
crew:
  director: "Otto Heikola"
  producer: "Valtteri Munkki"
  editor: "Anniina Kauttonen"
gallery: "lahja-gallery"
---

## Projektin tila
Lahja on tällä hetkellä jälkituotannossa ja pyrimme julkaisemaan sen loppuvuodesta 2017.

## Synopsis
Lahja on koskettava kertomus äidin ja tyttären erityislaatuisesta suhteesta. JAANA menetti tyttärensä LIISAN liikenneonnettomuudessa tämän ollessa 16-vuotias. Lyhyt dokumenttielokuva käsittelee äidin surua sekä tapahtumia ennen ja jälkeen kuoleman, jonka tytär itse ennusti jo vuosia etukäteen.

Jaana ja Liisa puhuivat paljon kuolemasta jo silloin, kun Liisa oli vielä pieni. Keskusteluihin ei koskaan liittynyt pelkoa tai ahdistusta, vaan aihetta käsiteltiin luonnollisena osana elämää. Herkkä ja omalaatuinen tyttö kertoi myös saavansa merkkejä, eräänlaisia aavistuksia tulevista tapahtumista. Jaanan kyseenalaistaessa merkkien paikkansapitävyyden Liisa totesi, että tämä on vain liian kiireinen huomatakseen niitä. 13-vuotiaana Liisa ilmoitti äidilleen, että aavistaa kuolevansa nuorena. Jaana totesi, ettei ikinä selviäisi siitä. Liisa kuitenkin vastasi omintakeiseen tyyliinsä: ”Tekisit vain niitä asioita joita teimme yhdessä, ja niitä asioita joita tykkäät tehdä yksin.”

Tammikuisena iltana 2006 Jaana surkutteli naapurissa surmatun naisen kohtaloa. Liisa valmistautui lähtemään ulos kavereidensa kanssa ja lohdutti Jaanaa vielä ovella: ”Älä kuolleita sure, niiden on hyvä olla. Sure niitä jotka jäävät tänne.” Puoli tuntia myöhemmin Liisa jäi suojatiellä auton alle.

Liisan kuoleman jälkeen Jaana muisti Liisan kanssa käydyt keskustelut ja sai niistä valtavasti lohtua ja apua surun käsittelyyn. Hän ei halunnut vaientaa tyttärensä muistoa, vaan puhui hänestä kohtaamilleen ihmisille. Ulkomaailmassa asioihin ei kuitenkaan suhtauduttu aivan yhtä avoimesti. Hyvätkin ystävät saattoivat karttaa Jaanaa tai pyytää häntä puhumaan jostain muusta. Jaana ei ole lannistunut, vaan kokee että hänellä on oikeus puhua kuolleesta lapsestaan samalla tavalla kuin jollain toisella on oikeus kertoa lapsestaan, joka valmistui koulusta tai meni naimisiin.

Koska Jaanalla ja Liisalla oli tapana käydä ulkomailla, Jaana ajatteli jatkaa perinnettä yksin. Lentokoneessa hän tutustui vieressä istuvaan naiseen, EIRAAN. Paljastui, että molemmat olivat hiljattain menettäneet läheisen, Jaana Liisan ja Eira lapsenlapsensa Oskarin. Jaana sai päähänsä kysyä, kuoliko Oskari lokakuun 24. päivänä. Eira hämmästyi: miten Jaana saattoi tietää tarkan päivän? Ei hän tiennytkään, se vain oli Liisan syntymäpäivä. Siitä lähtien Eira ja Jaana ovat olleet ystäviä ja tukena toistensa suruprosesseissa.

Liisan kuoleman myötä Jaana koki monia asioita, jotka eivät olleet aina järjellä selitettävissä. Elääkö Liisan lahja nyt Jaanassa vai tekeekö Jaanan mieli temppuja? Jaanaa ei haittaa vaikka hänen tarinaansa ei uskottaisi. Tärkeintä on se, että kuolemasta voi puhua. Niin hän antoi Liisankin tehdä, ja on siitä kiitollisempi kuin osasi kuvitellakaan.
